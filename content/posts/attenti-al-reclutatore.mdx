---
title: "Attenti al lup... reclutatore"
subtitle: "Una critica contro questo intermediario e qualche possibile soluzione."
date: 2015-01-29
categories: lavoro
tags: agenzie per il lavoro
eta: "5"
cover: https://docs.google.com/uc?id=1oFyNWDre_gw_tEfcKEgSIy-Ezfoonuwu
---

_Criticare_. La maggior parte delle volte produce l’effetto contrario a quello sperato.

Eppure sento troppo il desiderio di fare un’osservazione ad un sistema che sta prendendo una brutta piega. **Lo faccio per sollevare un problema e consigliare una possibile soluzione**.

## Una situazione che sta mutando lentamente

Le mele marce ci sono in tutti gli ambienti e realtà. Ma cosa succede se questa piccola percentuale cresce a macchia d’olio e diventa la normalità?

È come la storia della rana nella pentola, di [Daniel Quinn](http://it.wikipedia.org/wiki/Daniel_Quinn):

> Prendi una pentola d’acqua e mettila a scaldare a fuoco lento.
> Se immergi una rana quando l’acqua bolle, questa salterà fuori per salvarsi. Se la immergi quando l’acqua è tiepida, l’animaletto si farà bollire lentamente e morirà.

!["La rana bollita"](/assets/article_images/2015-01-29-Attenti-al-lupo/01-STATIC-rana.gif)

Meglio non farsi cucinare.

## Il bosco perfetto per il lupo

A Londra c’è una vasta richiesta di “manodopera” informatica. Si cercano figure di ogni tipo. Ultimamente il termine `big-data` è il piú gettonato e i data scientist “merce” ambita.

Il ciclo di vita di un programmatore è in media di un paio d’anni. Anche meno nelle startup.

Situazione che crea un **continuo riciclo di ruoli e opportunità**. _Cosa sicuramente positiva_.

Un’esigenza da soddisfare, risolvibile con _poco sforzo e molto guadagno_. L’habitat ideale per il nostro anti-eroe.

Ecco quindi che sono nate come funghi, decine e decine di agenzie per il lavoro. Auto-proclamate espertissime dell’informatica, in grado di scovare professionisti per ogni esigenza.

In realtà, la maggior parte, è formata da gente che ieri vendeva case o assicurazioni, e che oggi s’inventa iOS expert o big data head hunter.
Figuri che non sanno neanche cosa significhi big data. Ti rispondono che sono dati grandi.

## Embè?

Tu dirai.

Bene. Mettiti nei panni di una startup o un’azienda che sta cercando un valido
candidato da inserire nella squadra di sviluppo.
Sei una realtà con pochi dipendenti e non puoi permetterti di dedicare troppo tempo in questo processo. Pensi bene di affidarti ai valenti reclutatori.

Il _machiavellico reclutatore_ &mdash;interessato solo a portarsi a casa la commissione&mdash; pensa bene di **concentrarsi sulla quantità piuttosto che sulla qualità**.

Passa il giorno a spammare in Rete, usando piattaforme dedicate ([LinkedIn](https://www.linkedin.com/) o [Monster](http://www.monster.com/)), e meno (Facebook o Twitter).

Legge i profili, accoppia qualche parola chiave con la descrizione del lavoro offerto. Manda messaggi identici a un fottio di programmatori a caso.

Altri, più esperti, ti inseriscono in mailing list automatiche e ti assillano al telefono. Ti chiamano almeno 4-5 volte al giorno finché non rispondi o scaraventi il telefonino per terra mandandoli affanculo.

Quando ti contattano **non ti fanno alcuna domanda tecnica** di screening. Testano solo il tuo inglese, cosa stai cercando (ma poi se ne fregano) e la tua disponibilità.

Sono insistenti fino allo sfinimento sia con i candidati, nel spingerli ad andare a fare il colloquio, che con le aziende, nel farle incontrare con i programmatori.

!["L'amicone lupo"](/assets/article_images/2015-01-29-Attenti-al-lupo/01-STATIC-lupo.gif)

**Ogni lavoro che offrono è l’opportunità della tua vita, un’esperienza irripetibile, il paradiso in terra.**

Ormai non imposto più la sveglia alla mattina. So che alle 8.10 mi chiama sempre lo stesso reclutatore con l’offerta di lavoro del millennio, in esclusiva, solo per me.

Infine, il modo...il modo è così odioso! Ti parlano come se foste amici di vecchia data, usano diminutivi, scherzano allegramente, leccandoti copiosamente il culo.

E come arrivano con tutto l’amore dell’universo, scompaiono nell’ombra quando non gli servi più.

Che personaggio tristo.

## E allora?

Continuerai a dire.

Allora immagina di nuovo la tua azienda. Pensavi di poter incontrare solamente la crème de la crème. Invece _ti trovi a parlare con gente che non pensava di saper programmare o che passava per caso da quelle parti_.

Quasi mai ricevi la persona giusta.

Se la fortuna non gira &mdash;perché solo di fortuna si parla&mdash; e quello/a che cercavi non si presenta dopo 3 - 4 mesi, **perdi la fiducia nel sistema e t’incazzi**.

## La situazione attuale

Si è creato un’ambiente di _diffidenza_ tra datore e programmatore.

Il datore di lavoro non vuole neanche parlare al telefono con i candidati. Manda il compito per casa da completare e contatta il programmatore solamente se quest'ultimo lo passa.

Non sono contrario al compito per casa. Ma il messaggio che manda è sbagliato!

In pratica **ti considera un demente**, non si fida di te, e si degna di considerarti solamente dopo un test.

Ma stiamo scherzando? Manco fosse Google!

Inizialmente me la prendevo con le aziende. Poi mi sono reso conto che è solamente colpa del lupo se siamo giunti a questo scenario assurdo.

## La (mia) soluzione

_Evitali_. Se proprio vuoi affidarti ai reclutatori, prima scopri di che razza sono. **Se trovi il professionista, tienitelo stretto** perché è raro.

Considera inoltre che i lavori nelle loro zampe sono spesso mediocri. Se vuoi qualcosa di più interessante e stimolante devi usare altri canali.

Puoi contattare direttamente le aziende che stanno cercando.
Affidarti ad aggregatori sul Web che raccolgono offerte di lavoro, ordinate per settore, salario e tipo.
Oppure iscriverti a siti dove ti “espongono in vetrina” per 1 - 2 settimane, e le aziende ti chiamano se gli interessi.

Ecco alcuni link:

- [unicornhunt.io](https://unicornhunt.io)
- [underdog.io](https://www.underdog.io/)
- [hired.co.uk](https://hired.co.uk)
- [workshape.io](https://www.workshape.io)

### Disclaimer

Ovviamente non tutti i reclutatori si comportano così malignamente.
Qualcuno di onesto c’é ancora la fuori. Ma in 2 anni a Londra e 2 ad Amsterdam…ne ho trovati pochi! Fai un po’ te.
