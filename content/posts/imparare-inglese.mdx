---
title: "Imparare l'inglese"
subtitle: "Semplici ma efficaci dritte per imparare a nuotare in questo mare di idiomi."
date: 2015-03-15
categories: lingua
tags: imparare
eta: "3"
image: 2015-03-15-imparare-inglese/immersione.jpg
---

Quando provo a convincere qualcuno a vivere un’esperienza all’estero, ricevo sempre la stessa risposta:

> Mi piacerebbe tanto, ma non so l’inglese, come faccio ad imparare una lingua a quest’età?

Per noi italiani, l’inglese è certamente il **primo e grande ostacolo da affrontare quando vogliamo uscire dal Paese**. Essere spaventati e bloccati è comprensibile. Ma questo problema viene spesso sopravvalutato.

## I primi esperimenti

Se ripenso alla mia prima avventura all’estero, mi vengono i brividi.

Mi cagavo addosso dalla vergogna. Non sapevo dire niente. Perfino quando chiedevo dov’era il bagno, dovevo ripeterlo 2-3 volte. Un circolo vizioso che mi bloccava in ogni conversazione.

L’inizio è un momento veramente ostico. L’unica soluzione è **prenderla con filosofia** e _accettare il fatto che inciamperai molto spesso e farai tante figure di merda_.

È un buon metodo per ricordare l’errore e non ripeterlo. È dimostrato che un ricordo, associato ad un’emozione, è difficile da scordare.

## Il coraggio di tuffarsi

Ti faccio una domanda. Hai mai notato che parli in inglese con più disinvoltura dopo un paio di birre?

Come già saprai, l’alcool inibisce la tua timidezza. La paura di sbagliare svanisce.
Gli errori ci sono sempre, ma non ci pensiamo troppo e la lingua non si annoda.

La cosa fantastica è che la gente sembra capire. Anche se non coniughiamo i verbi correttamente o facciamo altri errori, il pensiero che vogliamo esprimere viene colto e compreso.

_Un altro esempio_. È indiscutibile come i bambini imparino molto più velocemente degli adulti. Sicuramente hanno un cervello più plastico, sono propensi a creare sinapsi velocemente e hanno tanta voglia d’imparare.

La cosa fondamentale, però, è che non si fanno seghe mentali. Pensano poco alle conseguenze delle loro azioni. Sono _"intellettualmente spericolati"_.

Ecco quindi il fattore che accomuna i due esempi: **il coraggio di sbagliare**.

Gli adulti, hanno alle spalle ricordi ed esperienze negative, e quindi paura di apparire stupidi o ignoranti. I bambini, al contrario, se ne fregano e imparano alla grande. _Sbagliando senza ritegno_.

Ecco il primo consiglio per migliorare una nuova lingua: **buttati e fregatene**. Nessuno ti giudica se sbagli. Anzi, è sorprendente scoprire quante persone disponibili e felici di aiutare ci sono la fuori.

## L'obiettivo d'immergersi, a fondo

Ritorniamo di nuovo agli incredibili marmocchi. Tutti noi, abbiamo imparato l’italiano ascoltando i genitori, e magari la televisione o la radio. Nessun bambino inizia scrivendo o leggendo.

Lo stesso concetto vale per gli adulti. Ho studiato per anni l’inglese in Italia. Sapevo le regole grammaticali e il significato delle parole. Ma la prima volta che ho messo piedi fuori, ho realizzato quanto poco sapessi.

**Imparare a memoria frasi e pattern che vengono usati in uno specifico contesto**, è molto più efficace d'imparare a memoria dozzine di parole o regole grammaticali.

Il secondo consiglio è: **ascolta musica e radio, guarda film in inglese**.
Con i film, inizia mettendo i sottotitoli. Prima in italiano, poi in inglese e infine toglili. Vedrai che progressi.

## Immergiti in compagnia

Molte persone che vivono all’estero commettono un errore molto comune: **cercano i connazionali**. Vivere all’estero per imparare l’inglese, e poi passare il tempo parlando in italiano, è un'occasione sprecata.

Sia che vivi in Italia, o ancora meglio all’estero, cerca di conoscere qualcuno che parla quella lingua (madrelingua o no).
Ci sono decine di comunità "language exchange" che si riuniscono in molte città. Anche virtuali via Skype, [Livemocha](http://livemocha.com/), [Busuu](https://www.busuu.com/) e via dicendo.

_Saper parlare una lingua è come allenare un muscolo_. Nessuno va in palestra una volta al mese, caricando la panca con 300Kg.

Il muscolo si allena constantemente, con pazienza, dosando il peso con intelligenza, superando i propri limiti con costanza.

## Conclusione

Lascia perdere libri, corsi, insegnanti e altre risorse _a pagamento_.

Penso che siano strumenti utili solo se la lingua la mastichi bene e vuoi perfezionare l’accento o la grammatica.

Meglio il DIY (fai da te).
Ci sono tantissime risorse gratuite da cui attingere. Perché mettere mano al portafogli?

Ecco alcuni link utili:

- La mia playlist in [Youtube](https://www.youtube.com/playlist?list=PL4H26tTD2jVNzFkbWIhMNdy0h6P5u_GFm)
- [Duolingo](https://www.duolingo.com)
- Gruppi di [Couch Surfing](https://www.couchsurfing.com)
- [Meetup](http://www.meetup.com)
