---
title: "Il colloquio di lavoro"
subtitle: "Qualche dritta per passare con successo il prossimo colloquio in inglese."
date: 2014-11-08
category: lavoro
tags: cambiare lavoro, colloquio
eta: "4"
image: 2014-11-08-il-colloquio-di-lavoro/colloquio.gif
---

In Italia la gente ti prende sul serio solamente quando hai compiuto 35-40 anni.

> “Ormai siamo troppo giovani” &mdash; cit. Dimartino

### Fortunatamente all’estero tutto ciò non esiste, anzi

Nei Paesi dove esiste la meritocrazia &mdash;non gli scatti d’anzianità o ancor peggio le raccomandazioni&mdash; le etichette vengono attribuite in base ad altre unità di misura.

Ecco perché, **sapersi vendere** e **fare una buona impressione** di fronte ai potenziali datori di lavoro, è importante.

Affrontare un colloquio di lavoro non è per niente facile.
Le cose si complicano maggiormente se devi farlo in inglese.

### Nessuno nasce “imparato”

L’arte di fare un’ottima impressione ad un colloquio è qualcosa che va studiato, applicato, analizzato e quindi ripetuto.

!["Il colloquio di Artemio"](/assets/article_images/2014-11-08-il-colloquio-di-lavoro/01-STATIC-pozzetto.gif)

Negli ultimi tempi ho avuto la fortuna di vestire i panni de “_il tizio che sta dall’altra parte_” e fa le domande ai candidati.
Questo mi ha aperto gli occhi a molti aspetti che prima mi sembravano scontati o irrilevanti.

Ecco quindi alcune dritte. Non sto dicendo che seguendole passerai ogni colloquio. Ma sono sicuro che ti potranno essere d’aiuto.

### I programmatori mentono nel CV, e tutti già lo sanno

Nell’80% dei casi, chi ti intervista scopre gli altarini in poco tempo.
Se invece sei (s)fortunato e cadi nell’altro 20%, ci sono alte probabilità che hai fatto il colloquio in un’azienda dove il personale non è molto competente.
Un ambiente simile ti annoierebbe in pochi mesi.

Quindi evitare _balle spaziali_.

### Atteggiamento

In nord Europa la gente sorride veramente poco. Per noi italiani invece, è naturale.

Ho notato che sorridere, fare qualche battuta, e alleggerire l’atmosfera è un’arma vincente.

Ovviamente dev’essere sapientemente **bilanciato**.
Se _troppo seri_, si rimane anonimi e piatti. Se _troppo piacioni_, non veniamo presi seriamente.

In entrambi i casi, l’azienda non si farà risentire. Quindi cerca di avere una buona attitudine.

> Statisticamente, un datore di lavoro capisce se ti vuole assumere nei primi 90 secondi. Se ti presenti sorridente, composto, educato e professionale, sei già a metà strada.

Mantenere il **contatto degli occhi** è molto importante. Guardare sempre per terra dimostra insicurezza, guardare fuori dalla finestra, disinteresse. Guarda negli occhi le persone che hai davanti.

Io sono _timido_, e ho sempre avuto difficoltà a parlare fissando negli occhi. Ho sperimentato un paio di trucchi:

- fissare le sopracciglia o la base del naso;
- se ci sono 2 o 3 persone davanti, guardare negli occhi una persona per 20-30 secondi e poi passare ad un’altra.

Anche quando devi fare [pair programming], scrivere codice alla lavagna, o altre attività, cerca di guardare in faccia la persona che ti sta parlando.

Un candidato **rilassato, sicuro di sé, sveglio e brillante** è sempre il primo nella lista dei possibili assunti.

### Inglese

**Mai scusarsi** per il pessimo inglese. Ho incontrato qualcuno che l’ha fatto.
Si sono posti subito in posizione di inferiorità. Da sfigati.

Ricordarti la regola dei primi 90 secondi.

Se fai qualche errore, scherzaci sopra o ignoralo continuando con il discorso.

Per migliorare, ho trovato molto utile **registrare la mia voce** rispondendo alle probabili domande. Oppure, **farmi intervistare da un amica/o** finché non mi sento sicuro e a mio agio.

### Educazione

Ho carpito un semplice ed efficace atto di gentilezza da alcuni imprenditori inglesi:
scrivere **un’e-mail o SMS di ringraziamento** 15-30 minuti dopo il colloquio. È molto apprezzato e dimostra un grande interesse per il lavoro offerto.

Ho anche notato che molta gente, quando decide di cambiare lavoro, manda decine e decine di Curricula in giro. Poi, quando va a fare i colloqui, sembra disinteressata e poco coinvolta. Poco professionale.

Quindi, quando si affronta un colloquio, è indispensabile **informarsi** in anticipo sull’azienda, su cosa fa e come lo fa.
Fare qualche ricerca anche sui dipendenti e su chi ti farà il colloquio. In internet si trova sempre tutto.

### La fama ti precede

> Imbianchino : edifici dipinti = Programmatore : codice

Per valutare il lavoro di un imbianchino, guardiamo come ha dipindinto.
La stessa regola vale per i programmatori: il codice scritto è l'unico modo per determinare le capacità.

Cerca quindi di curare un account in [GitHub], [Stack Overflow], [Codepen], ecc.
Crea e partecipa a progetti, librerie, framework. Pubblica un portfolio con i lavori che hai fatto, partecipa ad eventi, magari come speaker, scrivi in un blog, registra [screencast], mostra al Mondo cosa sai fare.

Credi nell'open source, ma non lavorare **mai gratuitamente** per arricchire il tuo portfolio o farti notare. È controproducente per te e per gli altri programmatori: _comunichi che non vali niente_.

### Dress code

Un dettaglio da non sottovalutare: **il vestito fa il monaco**.

Da programmatori siamo spesso abituati a vestirci “comodi”. Per un colloquio è bene essere eleganti o [smart casual].

### Allenamento

Come accennavo all’inizio, è importante allenarsi a fare colloqui. Anche se i recruiter (o come amano farsi chiamare: head hunter) odiano questo comportamento, è fondamentale _testare le tue abilità comunicative facendo ogni tanto qualche colloquio_.

Ci sono sempre nuove domande, esercizi e sfide da affrontare che ti possono trovare impreparato.

Quando poi arriverà il momento, sarai pronto ad affrontare stress, domande e timidezza.

Ovviamente bisogna sempre rispettare il punto “educazione” e, anche se il lavoro ti interessa relativamente poco, porta sempre rispetto a chi hai davanti.

Può sempre succedere che cambi idea e il lavoro si rivela interessante.

### Conclusione

Spero che questi consigli possano aiutarti a trovare il lavoro a cui aspiri.

Penso che in linea di massima, tali dritte, si possano applicare a tutti i settori, non solo all’ICT.

In bocca al lupo, e ricorda che una volta raggiunto un certo grado di confidenza ed esperienza, **sarai tu a fare il colloquio all’azienda** :)

[pair programming]: http://it.wikipedia.org/wiki/Pair_programming
[codepen]: http://codepen.io/
[github]: https://github.com/
[stack overflow]: http://stackoverflow.com/
[screencast]: http://it.wikipedia.org/wiki/Screencast
[smart casual]: http://www.pinterest.com/search/pins/?q=man%20smart%20casual
