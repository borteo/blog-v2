---
title: "Il tao del dev"
subtitle: "Qualche semplice regola da tenere a mente, per vivere meglio dentro e fuori l'ufficio."
date: 2014-12-23
categories: stile di vita, relax,
tags: suggerimenti
eta: "5"
cover: https://docs.google.com/uc?id=1HMQMnDJx4Askr3hAnnN4cORUcW1g7lI-
---

Vedo spesso attriti e situazioni difficili in ufficio, dissidi e dispetti tra colleghi.
**Persone stressate**, alle strette con date di scadenza vicine, **che perdono la pazienza facilmente**. Si comportano in modo infantile per sottigliezze e futilità.

**Capita a tutti** di perdere la pazienza. Ogni giorno dobbiamo affrontare problemi fuori e dentro l'ufficio. _Non siamo automi_.

D'altro canto, **penso che certe situazioni si possano evitare**.
Il primo, semplice passo per essere felici, è **accettare le nostre imperfezioni**. Rendersi conto che _gli alti e bassi accadono_ e, accettarlo.

## Shit happens

Un disfemismo molto comune in inglese.
Forzare il ciclo naturale degli eventi, per evitare i momenti negativi, è anti-costruttivo e stressante. Si finisce per accumulare troppo, per poi esplodere. **Prendere le cose come vengono non è facile, ma è meno doloroso**.

È come _un'iniezione_ dal medico. Se restiamo rilassati e gestiamo la paura, l'ago entra ed esce con facilità senza causare troppo dolore. Se ci irrigidiamo, questo punglione diventa una tortura.

## Sentirsi bene con se stessi

Ognuno di noi ha un **modo speciale e unico di vedere il Mondo**. Scegliamo, o a volte ci imponiamo, certe priorità, obiettivi o ambizioni nella vita.

La **felicità è uno stato d'animo** così **fugace e sfuggevole**. Appena percepiamo la sensazione d'essere felici, questa svanisce in poco tempo.

In realtà, la felicità non è veramente quello stato d'animo che proviamo quando raggiungiamo un importante obiettivo che c'eravamo prefissati o compriamo qualcosa che desideravamo tanto. Queste sono _illusioni, sensazioni superficiali e passeggere_.

[Alan Watts] ha dedicato l'esistenza nel provare a confrontare la cultura occidentale con quella orientale.

> La nostra società spesso ci fa remare contro il vero concetto di felicità.

Non sto dicendo che dovremmo isolarci in un tempio per meditare e raggiungere l'illuminazione.

Penso solamente che **raggiungere un benessere interiore**, sia fondamentale per **vivere bene con sé stessi e gli altri**. Affrontando ogni giorno con energia e voglia di fare. _Tutto questo sta dentro di noi_, non fuori. Non in cose, successi lavorativi o denaro. Specialmente quando si passa la giornata di fronte ad uno schermo. Interagendo con una macchina.

È qualcosa che va "praticato" quotidianamente, senza troppe pretese.

## Qualche regola da tenere a mente

Ho pensato di scrivere qualche punto che quotidianamente cerco &mdash;e molto spesso fallisco&mdash; di seguire.
Con l'augurio che possano essere utili ad altri programmatori, per affrontare con positività la ruotine quotidiana.

- Sarò vecchio solamente quando smetterò di imparare.
- Non cambio il modo di pensare degli altri. So che molti non lo accettano.
- Non cancello o modifico il codice dei colleghi, chiedo sempre al proprietario. Potrebbe esserci un'ottima ragione dietro alla sua scelta.
- Se sto parlando con qualcuno che non conosco bene, questa persona potrebbe saperne molto di più di me sull'argomento. Non sottovaluto nessuno.
- Le soluzioni troppo dispendiose o facili/economiche sono solitamente cattivi affari.
- Cerco di arrivare al succo del discorso velocemente. Pragmaticità.
- Quando mi preoccupa cosa gli altri pensano di me, in realtà sono preoccupato di cosa io penso di me stesso.
- Ogni problema che mi tocca (in)direttamente è una mia responsabilità, indipendentemente da chi l'ha causato.
- Multitasking è pericoloso. Cerco di focalizzarmi su una sola attività e sul presente.
- Esamino spesso il mio modo di pensare, provo a mettermi in gioco e accettare il punto di vista degli altri.
- Se odio qualcosa, quella cosa mi odierà di conseguenza: persone, situazioni, codice.
- Reazioni di rabbia e stress rivelano debolezza di carattere.
- Evito di lamentarmi. Quelli che si lamentano di più, sono quelli che fanno di meno.
- La più grande scoperta nella storia dell'umanità è il linguaggio. Poi c'è quello di programmazione :)
- Incolpare è l'hobby preferito di chi evita responsabilità.
- Chiunque incontro è migliore di me in qualcosa.
- L'organizzazione può migliore di molto la vita. In tutti i settori.
- Qualità è piú conveniente di quantità. In esperienze, amici e progetti.
- Anche se qualcosa non costa soldi, se richiede tempo, non è veramente gratis.
- La postura e il modo di vestire cambiano profondamente il mio modo di essere. E come gli altri mi vedono.
- Ogni tanto riprovo un linguaggio o framework che non m'era piaciuto in precedenza.
- Problemi e bug, quando arrivano, sono raramente dolorosi quanto l'esperienza di temerli.
- Nulla capita esattamente come avevo pianificato.
- 90% delle cose brutte che mi preoccupano non succedono. 90% delle cose brutte che accadono non le avevo neanche considerate. Preoccuparsi è inutile.
- Einstein era piú saggio che intelligente, ed era considerato un genio.
- Quando non so cosa fare, leggo un libro. Non mi delude mai.
- Sperare che le cose fossero diverse, è un bel modo per torturarmi.
- L'abilità di essere felice non è altro che l'abilità di accettare i termini dei cambiamenti.
- Ammazzare il tempo è un'attrocità. Il tempo è l'unica cosa che non puoi avere indietro.
- Codice semplice da leggere è difficile da scrivere.
- Ci sono molti modi di risolvere lo stesso problema.
- La prima soluzione non è quasi mai la migliore.
- Correzioni in "una riga di codice" non esistono.
- Cerco di desiderare il successo piú che temere il fallimento.
- Leggo la documentazione prima di fare domande.
- Cerco di sbagliare senza timore e imparare dagli errori.

## Conclusione

Come dicevo, sono semplici osservazioni. Ogni tanto le rileggo per rinfrescarmi la memoria.
Aiutano a non distrarmi da problemi o situazioni che conducono a stress e a stati d'animo negativi.

Sarei ben lieto di sapere quali sono i tuoi punti, concetti o linee guida che segui per affrontare la vita.

[alan watts]: http://en.wikipedia.org/wiki/Alan_Watts
